Рада Європейського союзу підтримала рішення щодо лібералізації візового режиму з Україною. Сайт Факти ICTV вирішив нагадати, як українці зможуть скористатись безвізом.

Після затвердження Радою ЄС документ 17 травня підпише президент Європарламенту і представник головуючої в ЄС країни (Мальти), його оприлюдять в офіційному журналі ЄС.

Рішення про введення безвізового режиму набуде чинності через 20 днів з моменту публікації.

Очікується, що дія угоди про лібералізацію візового режиму поширюватиметься на всі країни ЄС, окрім Великобританії та Ірландії. Для в’їзду на територію країн ЄС необхідно буде мати біометричний закордонний паспорт.

Сайт Факти ICTV вирішив нагадати офіційну інформацію щодо безвізу.
Для того, щоб скористатись правом безвізових поїздок до Шенгенської зони, потрібно оформити закордонний біометричний паспорт (в підрозділах Державної міграційної служби, а за кордоном — в дипломатичних установах України).

Для здійснення подорожі у безвізовому режимі громадянин України має бути готовим до надання службовцям прикордонних служб європейських країн інформації, у тому числі документально підтвердженої, щодо мети поїздки, наявності місця проживання, достатніх фінансових засобів на запланований період перебування, а також підтвердження наміру повернутися в Україну (наприклад, зворотній квиток).

Громадянам України також необхідно буде придбати поліс медичного страхування та страхування цивільної відповідальності власника транспортного засобу (у разі подорожі автомобілем).